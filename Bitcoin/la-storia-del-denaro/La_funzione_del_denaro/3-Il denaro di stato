Lo standard aureo era lo standard mondiale dell’era del capitalismo, dell’incremento del benessere, della libertà e della democrazia, sia politica che economica. Agli occhi dei liberi commercianti la sua principale importanza era proprio il fatto che fosse uno standard internazionale come richiesto dal commercio globale e dalle transazioni internazionali sui mercati monetari e dei capitali. Era il mezzo di scambio attraverso il quale l’industrialismo e il capitale dell’Occidente avevano portato la civiltà occidentale nelle parti più remote della superficie della terra, spezzando ovunque catene di pregiudizi e superstizioni di vecchia data, piantando semi per una nuova vita e un nuovo benessere, liberando menti e anime, creando ricchezze inaudite. Uno standard che ha accompagnato il trionfale progresso senza precedenti del liberalismo occidentale pronto a unire tutte le nazioni in una comunità di nazioni libere che collaborano pacificamente l’una con l’altra. È facile capire perché la gente considerava il gold standard come il simbolo di questo cambiamento storico, tra tutti il più grande e quello che apportò i benefici maggiori.
Il gold standard del XIX secolo probabilmente offrì lo strumento monetario più prossimo all’ideale di denaro sano e onesto che il mondo avesse mai visto, tuttavia portava con sé due difetti che ne minarono l’esistenza. Innanzitutto, governi e banche emettevano mezzi fiduciari superiori, in valore nominale, alla quantità di oro detenuta in riserva. In secondo luogo, molti paesi detenevano a titolo di riserva non solo l’oro ma anche le valute di altri paesi.

Mentre il metallo costituiva una forma di denaro rigido, gli strumenti cartacei usati per regolare i pagamenti tra banche centrali, sebbene nominalmente riscattabili in oro, divennero in pratica più facili da produrre rispetto al sottostante aureo.
Poiché il numero di pagamenti e compensazioni finali condotte in oro fisico si ridusse nel tempo a una frazione molto modesta rispetto al numero di transazioni totali, banche commerciali e centrali che detenevano il metallo cominciarono a creare denaro non coperto da oro fisico e ad utilizzarlo anche per i regolamenti interbancari attraverso semplici scritture contabili di accredito e addebito. Col tempo tutto il denaro cartaceo e quello scritturale creato dalle banche venne di fatto monetizzato in sostituzione dell’oro. Poiché la gestione di una banca iniziò ad implicare la
possibilità di creare dal nulla nuovo denaro, i governi furono attratti in modo naturale verso il controllo del settore bancario da realizzarsi tramite la banca centrale. La tentazione di creare denaro rimaneva per loro sempre troppo forte e la ricchezza finanziaria, virtualmente infinita, assicurata da tale attività non solo poteva ridurre il dissenso al silenzio, ma anche finanziare i propagandisti per promuovere le proprie idee.
In conclusione, la centralizzazione dell’oro lo rese vulnerabile all’usurpazione del suo ruolo monetario, perpetrata in ultima analisi proprio dai suoi nemici.

Ammous, Saifedean; Eramo, Gianpaolo. Il Bitcoin Standard: L'alternativa decentralizzata alle banche centrali (p.82). Edizione del Kindle. 
Ammous, Saifedean; Eramo, Gianpaolo. Il Bitcoin Standard: L'alternativa decentralizzata alle banche centrali (p.81). Edizione del Kindle. 
Ammous, Saifedean; Eramo, Gianpaolo. Il Bitcoin Standard: L'alternativa decentralizzata alle banche centrali (p.81). Edizione del Kindle. 
Ammous, Saifedean; Eramo, Gianpaolo. Il Bitcoin Standard: L'alternativa decentralizzata alle banche centrali (p.81). Edizione del Kindle. 